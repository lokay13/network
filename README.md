# network
Мережа
Спроєктуйте сайт схожої на Твіттер соціальної мережі, де можна буде створювати дописи та стежити за користувачами.

Перші кроки
Завантажте дистрибутив з кодом і розпакуйте його.
У вашому терміналі виконайте cd у директорію project4.
Запустіть python manage.py makemigrations network щоб створити міграції для застосунку network.
Запустіть python manage.py migrate щоб застосувати міграції до вашої бази даних.
Пояснення
У дистрибутиві знаходиться Django-проєкт під назвою project4 в якому міститься один застосунок network зі структурою, подібною до застосунку auctions з Проєкту 2.

Спершу відкрийте network/urls.py, де визначено URL-конфігурацію для цього застосунку. Зверніть увагу, що ми вже написали для вас кілька URL, включно з маршрутом index за замовчуванням, а також маршрутами /login, /logout і /register.

Зазирніть до network/views.py щоб побачити представлення, пов’язані з кожним з цих маршрутів. Поки що представлення index повертає майже пустий шаблон index.html. Представлення login_view виводить форму входу в обліковий запис, коли користувач робить запит GET до сторінки. Коли користувач надішле форму за допомогою запиту POST, його буде автентифіковано, відбудеться вхід в обліковий запис, і користувача перенаправлять на сторінку index. Представлення logout_view здійснює вихід користувача з облікового запису і перенаправляє його на сторінку index. Насамкінець, маршрут register показує користувачу форму реєстрації та створює нового користувача після надання заповненої форми. Все це вже зроблено для вас у дистрибутиві, тож ви зможете одразу запустити застосунок для створення користувачів.

Виконайте python manage.py runserver, щоб запустити вебсеревер Django, і зайдіть на сайт у своєму браузері. Натисніть «Зареєструватися» і зареєструйтеся для отримання облікового запису. Ви маєте побачити, що ви тепер маєте позначку «Ви увійшли як» і що посилання вгорі сторінки змінилися. Як змінився HTML? Подивіться в network/templates/network/layout.html щоб побачити HTML-макет цього застосунку. Зверніть увагу, що чимало частин шаблону оточені конструкцією if user.is_authenticated, щоб залежно від того, увійшов користувач в обліковий запис, чи ні, йому було показано різне наповнення. Ви можете змінити цей файл, якщо хочете щось додати чи змінити в макеті!

Насамкінець зазирніть в network/models.py. Саме тут ви визначатимете будь-які моделі для вашого застосунку, кожна з яких представлятиме певний тип даних, котрі ви хочете зберегти у вашій базі даних. Ми вже зробили для вас модель User що представляє кожного користувача застосунку. Оскільки вона наслідує від AbstractUser, то вона вже має поля для імені користувача, електронної пошти, паролю та ін., але ви можете додати й інші поля до класу User якщо ви хочете представити якусь додаткову інформацію про користувача. Вам також потрібно буде доповнити цей файл додатковими моделями, щоб представити деталі дописів, лайків та підписників. Пам’ятайте, що щоразу, як ви змінюватимете щось в network/models.py, вам потрібно буде спочатку запустити python manage.py makemigrations, а потім python manage.py migrate щоб перенести ці зміни до вашої бази даних.

Специфікація завдання
За допомогою Python, JavaScript, HTML і CSS завершіть реалізацію соціальної мережі, що дозволяє користувачам створювати дописи, стежити за іншими користувачами і лайкати дописи. Ви маєте виконати такі вимоги:

Новий допис: Користувачі, котрі ввійшли до облікових записів, повинні мати змогу написати новий текстовий допис, увівши текст до текстового поля і натиснувши кнопку для публікації допису.
Скріншот, розміщений на початку опису цього завдання, показує блок «New Post» вгорі сторінки «All Posts». Ви можете зробити так само, або ж зробити для опції «Новий допис» окрему сторінку.
Усі дописи: Посилання «All Posts» на панелі навігації має переносити користувача на сторінку, де він може побачити всі дописи від усіх користувачів, починаючи від найсвіжіших.
Кожен допис має містити ім’я користувача-автора, текст допису, дату й час його публікації та кількість поставлених допису лайків (доки ви не впровадите можливість ставити допису лайк, вона дорівнюватиме 0 для всіх дописів).
Сторінка профілю: Натискання на ім’я користувача має завантажувати сторінку профілю цього користувача. Ця сторінка має:
Виводити кількість підписників цього користувача та кількість осіб, за якими стежить цей користувач.
Показувати всі дописи цього користувача в зворотному хронологічному порядку.
Для будь-якого іншого користувача, що увійшов у свій обліковий запис, ця сторінка має також показувати кнопку «Підписатись» чи «Відписатись», яка дозволить користувачу стежити чи не стежити за дописами власника профілю. Зверніть увагу, що це стосується лише «інших» користувачів, користувач не повинен мати можливість стежити за самим собою.
Підписки: Посилання «Підписки» на панелі навігації має переносити користувача на сторінку, де він бачитиме всі дописи, зроблені користувачами, за котрими він стежить.
Ця сторінка має поводитися так само як сторінка «Усі дописи», але містити обмежений набір дописів.
Ця сторінка має бути доступною лише для користувачів, що увійшли в обліковий запис.
Пагінація: На кожній сторінці, що відображає дописи, має бути показано по 10 дописів. Якщо потрібно показати більше, ніж 10 дописів, має з’явитися кнопка «Далі», що переноситиме користувача на наступну сторінку з дописами (які мають бути старшими за дописи з поточної сторінки). Також на всіх сторінках, окрім першої, має з’являтися кнопка «Попередні», що переноситиме користувача на попередню сторінку.
В розділі Підказки ви знайдете кілька пропозицій щодо того, як це впровадити.
Редагувати допис: Користувачі повинні мати можливість натиснути на кнопку чи посилання «Редагувати» поруч з кожним своїм дописом, щоб змінити його.
o Коли користувач натискає «Редагувати» для одного з власних дописів, наповнення має перетворитися на текстове поле textarea, в якому користувач зможе змінити вміст допису.
Після цього користувач повинен мати змогу «Зберегти» відредагований допис. За допомогою JavaScript ви повинні досягти цього без потреби перезавантажувати всю сторінку.
З міркувань безпеки переконайтеся, що ваш застосунок спроєктовано так, щоб користувачі за жодним з маршрутів не могли змінювати дописи інших користувачів.
Лайк та Прибрати лайк: Користувачі повинні мати можливість натиснути на кнопку чи посилання поряд з будь-яким дописом, щоб поставити йому лайк чи прибрати його.
За допомогою JavaScript ви маєте асинхронно повідомити серверу, щоб він оновив кількість лайків (як через виклик fetch) і потім оновити кількість лайків допису, поданих на сторінці, без потреби перезавантаження усієї сторінки.
